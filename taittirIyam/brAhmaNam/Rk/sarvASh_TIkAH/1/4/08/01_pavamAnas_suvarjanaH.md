+++
title = "01 पवमानस् सुवर्जनः"

+++
<details><summary>मूलम्</summary>

पव॑मान॒स् सुव॒र्जनः॑ ।  
प॒वित्रे॑ण॒ विच॑र्षणिः ।  
यᳶ पोता॒ स पु॑नातु मा ।  


</details>

<details><summary>भट्टभास्करटीका</summary>

'अनारभ्याधीतानां प्रकृतिगामित्वम्'इति न्यायात् दर्शपूर्णमासयोश् चाविनियोगात् ज्योतिष्ठेम एकाहानां प्रकृतौ एकविंशत्या दर्भपुञ्जीलैः पाव्यमानो यजमानो जपति। अन्यत्र च स्मार्ते स्नानादौ मार्जनार्थोऽयमनुवाकः । सोमः काण्डऋषिः ॥

1 प्रथमा - पवमान इति गायत्री ॥ **पवमानः** शोधनकुशलः **सुवर्जनः** स्वर्गवास्येव यो जनः - समस्तमेव स्वरिति स्वर्गवासी जन उच्यते । [स्वर्गवासिनमभिघत्ते] 'मञ्चाः क्रोशन्ति'इतिवत् ।   
**विचर्षणिः** विशिष्टज्ञानः सर्वस्य सुकृत-दुष्कृत-प्रत्यवेक्षण-कुशलः **यः** सर्वस्य साधु **पोता** पविता पवित्रेण पावनेन दर्शनानुध्यानादिना **पुनातु** शोधयतु ॥
</details>

